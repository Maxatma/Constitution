Стаття 121. 
Прокуратура України становить єдину систему, на яку покладаються:
1) підтримання державного обвинувачення в суді;
2) представництво інтересів громадянина або держави в суді у випадках, визначених законом;
3) нагляд за додержанням законів органами, які проводять оперативно-розшукову діяльність, дізнання, досудове слідство;
4) нагляд за додержанням законів при виконанні судових рішень у кримінальних справах, а також при застосуванні інших заходів примусового характеру, пов'язаних з обмеженням особистої свободи громадян;
5) нагляд за додержанням прав і свобод людини і громадянина, додержанням законів з цих питань органами виконавчої влади, органами місцевого самоврядування, їх посадовими і службовими особами.
(статтю 121 доповнено пунктом 5 згідно із
 Законами України від 08.12.2004 р. N 2222-IV,
 від 21.02.2014 р. N 742-VII)
Стаття 122. 
Прокуратуру України очолює Генеральний прокурор України, який призначається на посаду та звільняється з посади за згодою Верховної Ради України Президентом України. Верховна Рада України може висловити недовіру Генеральному прокуророві України, що має наслідком його відставку з посади.
(частина перша статті 122 в редакції
 Законів України від 08.12.2004 р. N 2222-IV,
 від 21.02.2014 р. N 742-VII)
Строк повноважень Генерального прокурора України - п'ять років.
(положенню частини другої статті 122 дано офіційне тлумачення згідно з Рішенням Конституційного Суду України від 02.04.2008 р. N 5-рп/2008)
Стаття 123. 
Організація і порядок діяльності органів прокуратури України визначаються законом.